# Przegląd literatury {#sec-lit}

Zaletą danych teledetekcyjnych w ocenie jakości wód jest ich obszar, który obejmują ciągły obszar badań [@gholizadeh2016comprehensive].
Pozwala to na obserwacje przestrzennego rozkładu stanu wód, w przeciwieństwie do punktowych pomiarów w terenie, które dostarczają informacje jedynie o stanie konkretnego punktu w przestrzeni.
Wykorzystanie zdjęć satelitarnych jako danych teledetekcyjnych ogranicza jednak ilość właściwości wody, jaką można ocenić.
Pozwalają jedynie na badanie fizycznych właściwości wód, takich jak ich kolor czy mętność [@glasgow2004real].
Stacje pomiarowe w terenie pozwalają na pozyskanie większej ilości informacji, opisujących chemiczne i biologiczne własności wody [@summers2020water].
Znaczna ilość badań zbiorników wodnych, przy wykorzystaniu danych teledetekcyjnych, skupia się na ocenie występowania chlorofilu A, ilości zawieszonego materiału i mętności wody [@gholizadeh2016comprehensive].
Badania odnośnie wpływu konstrukcji lądów na jakość wód są istotne przez stale rosnącą liczbę ludności, w szczególności w obszarach na wybrzeżach [@mcgranahan2007rising].
Nowe lądy znajdują zastosowania w poszerzaniu granic przybrzeżnych miast, dostarczając tereny pod strefy mieszkalne i przemysłowe [@wang2014development].
Ocena wpływu konstrukcji nowych lądów na stan jakości wód jest tematem wielu badań, których wyniki wykorzystano w tej pracy.

Zespół [@zhang2017assessment] prowadził badania na obszarze zatoki Jiaozhou w Chinach.
Wybrzeże tej zatoki ulegało wielu przekształceniom, będących wynikiem wielu prac konstrukcji nowych lądów.
Część z nowych terenów wykorzystano do rozwoju przemysłu.
Wraz ze wzrostem ilości procesów tworzenia nowych lądów, odnotowano wzrost ilości nieorganicznego azotu, rozpuszczonego w wodach zatoki Jiaozhou.
W ramach tej pracy, zdecydowano się zbadać wpływ wybranych czynników do zmiany ilości nieorganicznego azotu w zatoce Jiaozhou, która mogła doprowadzić do zmian jakości wody.
Do oceny jakości wód, zespół pozyskał dostępne zbiory danych opisujące własciwości wody, których zmiany w ilości występowania w wodzie mogą świadczyć o potencjalnym pogorszeniu lub polepszeniu jakości wód.
Do zbioru danych, oprócz ilości azotu odprowadzanego przez rzeki do zbiornika, zaliczono również między innymi informacje o: występowaniu chlorofilu A, zasadowości i temperaturze wody, zasoleniu czy ilości rozpuszczonego tlenu.
Zbiór danych opisywał od 1962 do 2012 roku
Dane następnie podzielono na dwie grupy: czynniki wpływu antropogenicznego (przedostawanie się azotu i innych związków do zbiorników wodnych bezpośrednio przez strefy przemysłowe, lub odprowadzone do rzek uchodzących w zatoce) oraz przyrodnicze czynniki strefy przybrzeżnej (ilość chlorofilu A, zawiesiny w wodzie, temperatura i zasolenie wody, oraz zjawiska przyrodnicze).
W pracy wykorzystano metody statystyczne, między innymi regresję liniową, analizę czynników oraz numeryczne modele jakości wód, do zbadania wpływu poszczególnych elementów zbioru danych na zmiany ilości rozpuszczonego azotu w zatoce.
Praca wskazała, że głównymi czynnikami pogorszenia jakości wód w zatoce Jiaozhou był wzrost ilości azotu odprowadzanego przez rzeki do zatoki, oraz jednoczesne zmniejszanie powierzchni zbiornika wodnego.
Tworzenie nowych lądów w zatoce skutkowało przekształcaniem powierzchni zatoki Jiaozhou między innymi w obszary przemysłowe, które zwiększały ilość azotu w wodach zatoki. 
Autorzy wskazali na konieczność wprowadzenia programów uzdatniania wody z rzek czy przenoszenia stref przemysłowych zdala od wybrzeża w celu poprawienia jakości wód w zbiorniku.

Praca [@hao2021effects] skupia się na określeniu wpływu konstrukcji nowych terenów w mieście Ningbo na stan jakości wód w zatoce Hangzhou w Chinach.
Do oceny jakości wód wybrano cztery metale ciężkie: miedź, ołów, cynk i kadm.
Wzrost stężenia tych metali w wodzie został utożsamiony z pogorszeniem jakości wody.
Dane pozyskano z próbek, pobranych w trzech okresach: przed rozpoczęciem prac (2007 rok), tuż po zakończeniu prac (2016 rok) i dłuższy czas po zakończeniu prac (2018 rok).
Próbkowanie natężenia metali ciężkich w trzech oddzielnych etapach pozwoliło na ocenę wpływu tworzenia nowych lądów na stan jakości wód, porównując ilość metali ciężkich po zakończeniu prac z ilością przed rozpoczęciem prac.
Badania wskazały na najwyższe wartości trzech z czterech metali ciężkich w 2016 roku, czyli tuż po zakończeniu prac.
Jedynym metalem ciężkim, którego ilość była większa przed rozpoczęciem prac niż tuż po zakończeniu prac był kadm.
Największy wzrost tuż po zakończeniu prac w 2016 roku, w porównaniu do stanu przed rozpoczęciem prac w 2007 roku odnotowały miedź oraz cynk.
Obserwując ilości metali ciężkich w 2018 roku, czyli dwa lata po zakończeniu prac, wartości zmalały do ilości przed rozpoczęciem prac.
W przypadku ołowiu, ilość metali wykryta w zbiorniku była mniejsza w 2018 roku niż w 2007 roku.
Trend spadku ilości metalu po zakończeniu prac nie został odnotowany dla kadmu, który dwa lata po zakończeniu prac wzrósł.
Wyniki badań wskazują na wpływ tworzenia nowych lądów na stan jakości wody.
Tuż po zakończeniu prac, ilość metali ciężkich w wodach była większa niż przed rozpoczęciem prac.
Wraz z upływem czasu po zakończeniu prac, natężenie metali w wodzie stopniowo malało.
